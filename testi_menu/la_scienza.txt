La scienza
Il Blu Egizio è un materiale inorganico a base di silice, cui si aggiungono rame e calcio, elementi abbondanti in natura che consentono addirittura di produrlo partendo da scarti di lavorazione alimentare e rifiuti elettronici. Grazie alla sua struttura lamellare, può essere esfoliato e impiegato nelle nanotecnologie, mentre le proprietà antibatteriche e la capacità di rigenerare i tessuti biologici ne favoriscono l’utilizzo in campo medico.

La caratteristica più singolare del Blu Egizio è la fluorescenza che, pur essendo invisibile all’occhio umano, risulta rilevabile nel vicino infrarosso. Questa peculiarità, insieme alle altre proprietà uniche, apre la strada a molte applicazioni innovative: dalla ricerca forense alla mitigazione del surriscaldamento degli ambienti, fino ai sistemi di produzione di energia solare di nuova generazione.

Tra i principali vantaggi del Blu Egizio si annoverano la biocompatibilità, la sostenibilità, l’elevata resistenza alle condizioni ambientali e climatiche più aggressive e un’ottima durabilità nel tempo.
