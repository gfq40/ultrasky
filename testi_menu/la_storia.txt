La storia del Blu Egizio

Considerato il primo pigmento artificiale sviluppato dall’uomo, il Blu Egizio fu impiegato nell’arte e per scopi decorativi già oltre cinquemila anni fa. Durante l’Età del Bronzo e l’Antichità classica si diffuse in tutto il Medio Oriente e nel bacino del Mediterraneo, ma le conoscenze necessarie per produrlo andarono perdute nel corso del Medioevo.

Ricomparso in modo sporadico e misterioso nel Rinascimento, il Blu Egizio rimase tuttavia ignoto per secoli, finché alla fine del XIX secolo non ne fu riscoperto il processo di sintesi, grazie a ricerche congiunte in campo archeologico e chimico. I ritrovamenti effettuati al seguito di Napoleone durante la campagna d’Egitto e negli scavi di Pompei furono infatti studiati da numerosi scienziati dell’epoca, fra cui Chaptal, Sir Humphry Davy e Michael Faraday.

Agli albori del nuovo millennio, la scoperta inattesa della sua intensa luminescenza ha riacceso l’interesse per le proprietà uniche di questo straordinario materiale. Negli ultimi quindici anni, il Blu Egizio è così tornato al centro di ricerche interdisciplinari sempre più approfondite, non solo in campo archeologico e artistico, ma anche nella realizzazione di materiali innovativi ad alta tecnologia.
