In questa opera, il gruppo CaCO3 prosegue la sua indagine sul blu egizio come materia viva e rivelatrice, al centro di una riflessione che si estende dal visibile all’invisibile, dalla luce alla memoria. L’opera si presenta come una superficie silenziosa, apparentemente semplice, ma in realtà densamente stratificata: un fondo materico grigio chiaro, quasi polveroso, ospita al centro una forma tondeggiante blu, sfocata, come sospesa in un tempo che non è più lineare. La composizione, è costruita, come di consueto, su una stratificazione controllata: al di sotto si trova una sinopia dipinta con polvere di blu egizio su malta fresca, mentre lo strato superiore è composto da vetro di Murano trasparente, posato in tessere di due qualità diverse. Il pigmento, anziché dominare la superficie, viene celato e filtrato, reso incerto, quasi come un'eco visiva che si intravede più che si osserva. Questo procedimento invita lo spettatore ad uno sguardo lento, profondo, capace di cogliere l’intensità delle variazioni cromatiche e luminose nella loro apparente semplicità. La macchia blu centrale, non si impone come figura, ma si offre come presenza mobile, oscillante appunto, tra corpo e aura, tra interno ed esterno, tra pittura e materia. È una forma archetipica, che evoca cellule, semi, pianeti o semplicemente impulsi di vita: un’origine potenziale, non ancora definita. La sfocatura della forma pittorica, leggibile con chiarezza solo nello spettro dell’infrarosso, conferma il carattere di “assenza-presenza” che caratterizza tutta la ricerca del gruppo.
