*Pittura di pietra: un mosaico dipinto di blu*

Immaginate di entrare in una casa romana della tarda Repubblica che è attraversata da un lungo asse visuale che conduce al tablino; la sala più prestigiosa e vero cuore scenografico della dimora.

Qui, ai piedi del visitatore antico, si apriva un’opera straordinaria: il **mosaico nilotico** di Privernum. Un tappeto di pietra e colore, dove figure fantastiche, animali esotici, architetture orientali e paesaggi fluviali evocavano l’Egitto immaginario della cultura romana. Ma la vera sorpresa è emersa solo in tempi recenti.

Durante le indagini archeologiche e scientifiche è stato scoperto qualcosa di unico: la preparazione del **mosaico era un dipinto**. Sotto le tessere, infatti, sono ancora visibili **sinopie policrome**, veri e propri disegni guida, realizzati a pennello con una tavolozza cromatica completa; Un caso rarissimo nel mondo antico.

Inoltre, grazie all’uso della **VIL**, una tecnica diagnostica sofisticata, si è rivelata la presenza diffusa di **blu egizio** tra le tessere stesse. Il più antico pigmento artificiale conosciuto dall’uomo, riemerge oggi tra i dettagli di questo capolavoro musivo.

Come raccontava già Plinio il Vecchio, i mosaici erano “pitture di pietra” — e qui ne abbiamo la dimostrazione. La sinergia tra geometria, progetto, pittura e intarsio raggiunge in questa soglia nilotica un apice di raffinatezza tecnica e simbolica.