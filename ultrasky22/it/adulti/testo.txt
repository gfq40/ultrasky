“Un chilo di argilla tra le mie mani”, di Erica Tamborini, è una installazione di vasi di argilla torniti tramite la più antica ed elementare tecnica. Ci sono prove che le tournette, le forme più antiche di tornio da vasaio, sviluppate come estensione del processo originale, fossero usate già nel 4500 a.C., nel Vicino Oriente, per poi evolvere nell’invenzione della ruota veloce nel terzo millennio a. C.

Ogni vaso di questa installazione è dettato da un gesto pieno e vuoto, è emanazione delle mani che lo hanno plasmato e contenuto quasi ad essere esse stesse il vaso. Il tempo scandito dal gesto che plasma ogni singolo artefatto, si accompagna alla presenza del pigmento blu, che allude alla luce e al cielo, sin dagli antichi egizi, richiamando la frase di Vincent Van Gogh: “Non mi stanco mai di un cielo azzurro”. Nella ripetizione dell’esercizio formale, il gesto si stratifica, lasciando un’impronta invisibile sulle superfici, un’eco silenziosa della mano che modella e trasforma. Ogni vaso diventa così un frammento di tempo solidificato, lo scorrere del tempo si sedimenta nella materia. Questa installazione dialoga con il museo archeologico come un ponte tra ere lontane, facendo emergere l’antico nel contemporaneo, il gesto primordiale nella sensibilità attuale. I vasi, nella loro coralità, non sono solo oggetti, ma testimoni di una memoria in divenire.


