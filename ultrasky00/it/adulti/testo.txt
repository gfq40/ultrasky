Benvenuti a "Ultrasky: alla scoperta del Blu Egizio dalle Arti alle Scienze", Vi trovate all'inizio di un affascinante viaggio nel tempo, nella materia e nella luce, alla scoperta di uno dei pigmenti più misteriosi e affascinanti della storia dell’umanità: il Blu Egizio.
Nato più di 5000 anni fa tra le mani degli artigiani dell’antico Egitto, questo colore non è solo bellezza: è anche scienza. Primo pigmento sintetico della storia, il Blu Egizio è un materiale sostenibile, dalle proprietà ottiche sorprendenti, capace di emettere luce nell’infrarosso. Dopo essere scomparso nel Medioevo, è riemerso nei dipinti rinascimentali – come quelli di Raffaello a Villa Farnesina – e oggi torna protagonista della ricerca scientifica più avanzata, con applicazioni in campi che spaziano dall’energia alla medicina.
In questa mostra, nove artisti contemporanei hanno reinterpretato l’antico pigmento in chiave moderna, esplorando le sue potenzialità attraverso linguaggi diversi: dalla scultura al vetro, dalla ceramica all’arte digitale. Le loro opere dialogano con la materia, con la storia e con la luce, creando un ponte tra passato e futuro.
Grazie alla collaborazione con BLUENET, la più grande rete internazionale di studiosi del Blu Egizio, e al supporto tecnologico di Adamantio srl, avrete l’occasione di osservare il pigmento come mai prima d’ora: attraverso visori a infrarossi di ultima generazione potrete scoprire la sua luce invisibile, la sua energia nascosta.
Prendetevi il tempo per ascoltare, osservare e lasciarvi sorprendere. Quello che sta per cominciare è un percorso multisensoriale tra scienza, arte e meraviglia.
Benvenuti nel mondo di Ultrasky.